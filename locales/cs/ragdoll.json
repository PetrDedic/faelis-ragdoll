{
  "hero": {
    "heading": "Veškeré zajímavosti a historie o plemeni kočky Ragdoll",
    "subtext": "I ta nejrozvážnější kočka je schopna půl hodiny jen tak blbnout."
  },
  "about": {
    "title": "O plemeni kočky Ragdoll",
    "paragraph1": "Kočky plemene Ragdoll se řadí mezi polodlouhosrsté kočky a je to poměrně mladé plemeno o jehož vzniku se dozvíte více v historii plemene Ragdoll. Ragdoll je jedním z nejmilejších a nejdobromyslnějších plemen, které mezi plemeny koček najdete. Říká se o něm, že má psí povahu a je pravdou, že Ragdoll rád aportuje a také se snadno naučí chodit na procházky v postrojku. Řadí se mezi největší plemena koček, ale podle mého názoru chovného Ragdol kocoura o váze 8 kilo a víc dnes už těžko uvidíte, přestože literatura udává až 10 kg. Ovšem jeden Ragdoll se dostal až do Guinnesovy knihy rekordů v roce 1986 jako největší kočka domácí na světě. Jeho jméno je Ragtime Bartholomew a můžete ho vidět na obrázku dole (žil od 18.5.1980 - 18.10.1991).",
    "paragraph2": "Historky o tom, že kočka Ragdoll necítí bolest tak jako ostatní kočky je nesmyslná pověra. Ragdoll je pouze velice důvěřivý k lidem i ostatním zvířatům. Péče o srst Ragdola není nijak náročná, protože jeho hedvábná srst nemá sklony k plstnatění. Stačí ho jednou týdně vykartáčovat, ovšem v období ínání může být potřeba česání i každý den.",
    "paragraph3": "Koťata Ragdoll se rodí celá bílá a až po pár dnech se začínají vybarvovat. Vybarvování Ragdolla končí až ve stáří 4 let, kdy je ukončen i jeho tělesný vývin.",
    "paragraph4": "Dle standartu má být Ragdoll svalnatá a velká kočka se silnými kostmi, plným hrudníkem, krátkým a mohutným krkem. Nohy jsou středně dlouhé, zadní o něco vyšší. Velké tlapy mají kulatý tvar a mezi prsty vyrůstají chomáčky chlupů. Délka ocasu je úměrná k tělu. Hlava je klínovitá s pevnou, silnou bradou. Středně velké uši jsou posazeny dále od sebe a mají zaoblené vrcholky. Nos je mírně prohnutý, oči velké, oválné a vždy modré."
  },
  "standard": {
    "heading": "Jaký je přesný standart FIFe pro plemeno Ragdoll?",
    "subtext": "Od roku 2011 platí pozměněný standart, více se o novém standartu pro plemeno Ragdoll dozvíte v zápisu z generálního zasedání FIFe.",
    "button": "Zjistit více"
  },
  "history": {
    "title": "Historie plemena Ragdoll",
    "paragraph1": "Ragdoll je poměrně mladé plemeno, které vzniklo na počátku 60.let Annou Baker, chovatelkou koček z Riverside v Kalifornii. Prapředkem plemene je Josephina, bílá kočka perského typu, která byla v majetku sousedky Anny Baker, paní Pennels. Říká se, že Josephina v době březosti spadla pod auto a nehodu zázračně přežila. Podle paní Baker proměnila tato traumatická událost Josephinu v extrémně povolnou kočku. Když ji zvedli ze země, uvolnila se jako hadrová panenka (ragdoll) a nechala si skoro všechno líbit, aniž by se bránila.",
    "paragraph2": "Všechna koťata, která se jí potom narodila, získala podle ní tuto její novou \"povahu\" a na to kladla Anna Baker důraz při zakládání nového plemene. Samozřejmě vnější vlivy (jako je autonehoda) nemohou ovlivnit povahové vlastnosti potomků Josephiny, ty jsou ovlivněny pouze genetikou a výběrem jedinců do dalšího chovu tak, že byl kladen důraz na povahové vlastnosti vybrané kočky.",
    "paragraph3": "Základ plemene tvořily tři kočky: Daddy Warbucks, Fugiana a Buckwheat (koťata od Josephiny z jednoho vrhu). Josephinu její majitel pan Pennels při dalším vrhu zlikvidoval i s koťaty."
  },
  "colors": {
    "title": "Barvy plemena Ragdoll",
    "paragraph1": "Ragdoll je ve čtyřech základních barvách: seal (černohnědé odznaky), blue (modré odznaky), chocolate (čokoládové odznaky), lilac (lilové odznaky). Další barvy vznikají kombinací základních barev s červenou barvou, s kresbou lynx tabby), případně s oběma s červenou barvou a kresbou lynx dohromady. Oči Ragdoll kočky musí být vždy modré - čím modřejší barva, tím lepší.",
    "copyright": "Na fotky mám autorská práva ( u pár kousků mám svolení od jejich majitelů). Nekopírujte je tedy aniž by jste se předem zeptali.",
    "paragraph2": "Barvy lilac a chocolate jsou vzácnější proto, že barvy seal a blue jsou dominantní, což znamená,že pokud je v rodokmenu barva lila nebo čoko u prarodičů, praprarodičů a dále, je velmi malá pravděpodobnost toho, že by potomek byl nosič čokolády a lila (zde musím podotknout, že správně se říká: nosič ředícího genu pro lilové zbarvení). To, že by takový potomek byl přímo v jedné z těchto barev je pravděpodobné asi tak, jako získat jackpot ve Sportce. Ale cena za tyto barvy je vyšší jen u chovných koček, u mazlíčků se cena nerozlišuje podle barvy.",
    "paragraph3": "Také barvený vzhled kočky většinou mnoho nenapoví o skutečné barvě, která bude geneticky předávána dál potomkům. Nejjednodušší způsob jak si to ověřit je genetický test barvy, který lze velmi snadno nechat své kočce udělat například v Německu, v laboratořích Laboklin nebo Biofocus. Není třeba žádný odběr krve, stačí stěr z tlamky, který zvládne každý chovatel sám. Ráda poradím každému, kdo by o tento genetický test barvy měl zájem. Cena testu je asi 1500 Kč, což není tak vysoká částka vzhledem k tomu, za kolik jsou prodávány Ragdoll kočky v barvách chocolate a lilac nebo Ragdoll kočky - nosiči čokolády a lila.",
    "hcm_pkd": "Stejnými testy se zjišťuje také geneticky HCM a PKD.",
    "paragraph4": "Tímto testem si chráníme (stejně jako chovatelská stanice Orlitia, od které máme čokoládovou kočičku Caity s genetickým testem barvy) dobré jméno při prodeji koťat do chovu, která prezentujeme jako čokoládové, lilové nebo nosiči čokolády a lila. Sama vím, jaké zklamání člověk prožije, když zakoupené kotě nemá tu barvu, kterou člověk chtěl do svého chovu mít...nemluvě o zvýšené ceně za kotě kvůli atraktivnosti barvy.",
    "paragraph5": "Jako příklad uvádím vlastní smutnou zkušenost, kdy jsem zakoupila v USA naši Penny jako 100% čokoládovou lynx ragdoll kočku. Hned její první vrh ukázal, že něco není v pořádku, protože s naším lilovým kocourem se narodila koťata, která byla seal. Tehdy jsem poprvé využila možnost genetického testu barvy a bohužel pro nás ukázal, že Penny není čokoládová a není ani nosič čokolády, přestože její matka je v USA vedená jako čokoládová (po výsledku testu je jasné, že matka Penny taky není čokoládová). Proto od té doby vždy, pokud není matka o otec přímo lila nebo čoko, vyžaduji tento genetický test barvy, abych již nemohla být oklamána při prodeji kotěte. Nutno dodat, že v tomto případě chovatelka z USA neměla v úmyslu mne klamat, protože Penny je opravdu vzhledově (fenotyp) vedena v rodokmenu jako čokoládová lynx, protože posuzovatelé na výstavách její barvu takto hodnotí."
  },
  "health": {
    "title": "Zdraví a nemoci Ragdoll",
    "paragraph1": "Zdraví je pro člověka to nejcennější a nejinak je tomu u koček a všeobecnně všech živých tvorů. Rozdíl je v tom, že člověk dokáže říct, co ho trápí a kde ho co bolí. To kočka neumí a naopak spíše svoje zdravotní problémy skrývá před okolním světem. Proto je důležité ji sledovat, vnímat její chování a také její celkový vzhled. Každá změna má nějaký důvod a je potřeba na něj přijít.",
    "paragraph2": "Nemocí koček je spousta a já se chci spíše s vámi podělit o své zkušenosti než jen popisovat jednostlivé nemoci. Ale samozřejmě je potřeba je znát a tak uvádím odkaz na stránku, kde je toto téma důkladně rozebráno:",
    "cat_diseases_link": "Kočičí nemoci",
    "paragraph3": "Když budu popisovat jakékoliv své zkušenosti, tak to neznamená, že někdo nemohl mít zkušenosti jiné a také také si nechci hrát na chytrou. Vždy platí zásada, že je lepší jedna zbytečná návštěva veterináře než něco promeškat. Podle mne je první řadě důležitá každodenní zdravotní prohlídka, kterou člověk dělá v podstatě automaticky tím, že kočce zkontroluje a případně otře oči (já používám Opthal Septonex, ale i převařená voda je dobrá), koukne se do uší (já je čistím 1 x týdně pokud není žádný problém - kapky nebo gel koupíte u veterináře). Když kočku nebo kotě vezmu do náruče a pomazlím ji, tak se při tom podívám na zadeček, jestli je pěkně čisťounký. Při hlazení vnímám jaká je srst na dotek, protože změna kvality srsti může být prvním signálem, že něco není s kočkou v pořádku. Když se mi zdá, že srst zhrubla a zamtněla, tak zvýším ostražitost a více kočku sleduji, jestli si nevšimnu nějaké další změny a podle toho se zařídám dál.",
    "paragraph4": "Na těchto stránkách jsem našla opravdu ucelnený přehled péče o kočku, sledování jejího zdravotního stavu a popis jednotlivých nemocí. Vřele doporučuji přečíst!!",
    "cat_care_link": "Péče o kočku a nemoci koček"
  },
  "contact": {
    "heading": "Mám zájem o svou kočičku",
    "subtext": "Pokud máte zájem zakoupit jednu z našich kočiček, tak nás kontaktujte pomocí telefonního čísla a nebo na níže uvedeném formuláři.",
    "button": "Zjistit více"
  }
}